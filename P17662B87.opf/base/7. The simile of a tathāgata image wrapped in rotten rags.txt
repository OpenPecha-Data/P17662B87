復次善男子譬如貧人。以一切寶作如來像長可肘量。是貧丈夫欲將寶像經過險路。恐其盜却即取臭穢故破弊帛。以纒其像不令人測。善男子是貧丈夫在於曠野忽然命終。如來寶像在於臭穢弊惡帛中。棄擲于地流轉曠野。行路之人往來過去踐踏跳驀。不知中有如來形像。由彼裹在臭穢帛中棄之在地。而皆厭惡豈生佛想。是時居住曠野諸天以天眼見。即告行路餘人而言。汝等丈夫此穢帛中有如來像。應當速解一切世間宜應禮敬。

如是如是善男子。如來以如來眼。見一切有情如彼臭穢故帛煩惱。長於生死險道曠野之所流轉。受於無量傍生之身。彼一切有情煩惱臭穢故弊帛中。有如來體如我無異。如來爲解煩惱穢帛所纒裹故。爲諸菩薩而説妙法。云何得淨如來智見去離煩惱。得一切世間之所禮故猶如於我。

爾時世尊説伽他曰

譬如穢帛令厭惡 纒裹彼之如來體寶像穢帛之所纒 棄於曠野險惡處諸天天眼而見已 即告行路餘人言寶像在彼臭帛中 應當速解而恭敬我以天眼如是見 我觀一切諸有情被煩惱帛之所纒 極受憂惱生死苦我見煩惱穢帛中
結跏趺坐如來體安住寂然不傾動 皆無所有解脱者爲見彼已而驚悟 汝等諦聽住勝覺一切有情法如是 於怖畏中常有佛即解彼已現佛身 彼時一切煩惱靜是故號名於如來 人天歡喜而供養

