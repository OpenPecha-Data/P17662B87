復次善男子。譬如臭穢諸惡積聚。或有丈夫懷挾金磚於傍而過。忽然悞落墜于穢中。而是金寶沈沒臭穢。或經十年或二十年。或五十年或百千年處於糞穢。是其本體不壞不染。亦不於人能作利益。

善男子有天眼者。見彼金磚在於臭穢。告餘人言丈夫汝往。於彼糞穢之中有金勝寶。其人聞已則便取之。得已淨洗隨金所用。善男子臭穢積聚者。是名種種煩惱及隨煩惱。彼金磚者是名不壞法。有天眼者則是如來應正遍知。善男子。一切有情如來法性眞實勝寶。沒於煩惱臭穢之中。是故如來應正等覺。爲於有情除諸煩惱臭穢不淨。而説妙法當令成佛。出現世間而作佛事。

爾時世尊説伽他曰

譬如有人懷金磚 忽然悞落於糞穢彼處穢中多歳年 雖經久遠而不壞有天眼者而觀見 告餘人言此有金汝取應洗隨意用 如我所見諸有情沒煩惱穢流長夜 知彼煩惱爲客塵自性清淨方便説 令證清淨如來智

